---
layout: post
title: "Minnen"
description: "En prosatext om ett minne"
date: 2012-05-22
tags: [prose]
comments: true
share: true
---

Vi hade den sommaren fått en fascination för övergivna byggnader. Det var något med det liv som en gång levts där men nu fanns bara ruiner kvar. Vi fantiserade om vad som en gång skett i de byggnader vi tog oss in i. Tog med oss souvernier hem, det var inte speciellla saker vi tog med oss, toapappershållare, gardinstänger, knivar, men för oss viskade föremålen om liv som hade levts. De berättade om familjer som gått vidare, börjat på nya liv, i nya hus, med nya grannar och helt nya föremål. Föremål som har fått ersätta de gamla, de som nu är i vår ägo, räddade från slutet under betongens tunga vikt.

Den här kvällen var speciell, det var dags att ta sig in i den byggnaden vi kollat på väldigt länge, men inte vågat ta oss in i ännu. Den låg lite mer centralt än de vi tidigare genomsökt, på jakt efter nya föremål att fantisera om, och var därför mycket mer riskfylld. Nu var det dags, vi hade väntat länge nog, spanat och kontrollerat att den är övergiven. Vi har gjort våra efterforskningar och känner en säkerhet i det.
Vi tar på oss mörka kläder och skor, smutsar ner oss i ansiktet och poserar som ninjor för varandra. Vi känner oss som inbrottstjuvar vilket, när jag ser tillbaka på det nu, vi kanske var. I alla fall enligt lagens strikta kategorisering. Vi ger oss ut i natten och smyger runt staden som om vi redan nu var eftersökta av onda män. Smiter runt husknutar tätt mot väggen så att kläderna skrapar mot färgen på väggen och skapar ett knastrande ljud. Kläderna luktar fränt av färgen som fastnat.

Vi närmar oss byggnaden, som vi eftertraktat så länge, och tar oss runt till husgaveln och tittar upp på ett litet fönster som gömmer sig bakom ett gigantiskt träd, med grenar som letar sig överallt och nästan har blivit en del av huset. Trädet skulle skydda oss från att bli påkomna men också hjälpa oss att komma upp till fönstret som saknade glasruta. Löven rasade och smekte våra nersmutsade kinder när vi försiktigt klättrade upp mot fönstrets mynning. Vi klämde oss, en och en, genom den trånga öppningen, försökte undvika det glassplitter som låg runt kanten. Jag skar mig på tummen men adrenalinet gjorde att jag inte kände det, inte förrän jag såg blodet som droppade.
Jag la om det snabbt med ett löv som också letat sig in genom fönstret och vi fortsatte vårt uppdrag. Vi smög fram genom byggnaden men ville inte tända ficklampan än, vi ville inte riskera att ljuset skulle smita ut genom fönstret och avslöja oss. Väl djupt inne i byggnaden räknade vi tillsammans ner från tre och tände lamporna samtidigt. Våra ögon spärrades upp och riktades mot varandra. Byggnaden är inte tom.
